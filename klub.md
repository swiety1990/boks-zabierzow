---
layout: home
title: O klubie
description: "Klub."
comments: false
---
## Opis
Dnia  8 marca 2017 roku, została podjęta przez Komitet Założycielski decyzja o utworzeniu Bokserskiego Klubu Sportowego SMOK – ZABIERZÓW im. Andrzeja Firsta, który prowadzi działalność sportową, oświatową i wychowawczą w celu rozwijania  kultury fizycznej wśród dzieci, młodzieży i dorosłych  poprzez udział w sporcie olimpijskim.

Bokserski Klub Sportowy SMOK - ZABIERZÓW im. Andrzeja Firsta, wywodzi się ze Szkoły Sportowej SMOK KRAKÓW ( www.smok.cc.pl ), która działa w boksie i kick boxingu od 1994 roku. 

Ze względu na duże zainteresowanie boksem olimpijskim, zdecydowano o wyodrębnieniu bokserskiego klubu, który działać będzie na terenie gminy Zabierzów. 

BKS SMOK - ZABIERZÓW, tworzył grupę zawodników walczących w boksie olimpijskim od 2016r., aktywnie stawiając pierwsze kroki bokserskie na turniejach Małopolskiego Okręgu Bokserskiego i zaczął reprezentować Gminę Zabierzów w turniejach bokserskich od marca 2017r. 

Zawodnicy BKS SMOK - ZABIERZÓW, obecnie trenują i korzystają z sali bokserskiej w Krakowie przy ul. Reymonta 22, natomiast nasz Klub planuje w tym roku rozpocząć zajęcia sportowe w Zabierzowie.

## Biografia Andrzeja Firsta – Patrona BKS SMOK ZABIERZÓW 
Mistrz Polski w kick boxingu, Trener reprezentacji Polski w kick boxingu, Trener i założyciel KSS SMOK, magister wychowania fizycznego.

Urodzony 23 sierpnia 1968 roku. Absolwent krakowskiej AWF (obronił pracę magisterską w 1992 - temat: "Porównanie technik boksu i kick boxingu") oraz Wyższej Szkoły Zarządzania przy Akademii Ekonomicznej w Krakowie. 
Od trzynastego roku życia uprawiał Ju-jitsu pod okiem trenera Michała Śliwki zdobywając 4 kju. W roku 1985 rozpoczął trenować karate kyoukushin w klubie Orion.
Po krótkiej przygodzie z boksem w Wiśle Kraków zaczął uprawiać kick boxing, odnosząc szereg sukcesów. Był Mistrzem Polski formuły full contact (1991r. kat 75 kg), wicemistrzem kraju (light contact, 1987 r. kat 81 kg) po przegranej walce z pierwszym mistrzem świata w tej dyscyplinie sportu, Markiem Piotrowskim i będąc w swoim czasie jego sparing - partnerem, w 1994 r. założył prywatną Krakowską Szkołę sportową SMOK. Andrzej First (3 dan) był II trenerem kadry narodowej seniorów oraz trenerem kadry narodowej juniorów. 

23.XI.1996r. od ciosów zadanych nożem przez nieznanych sprawców zginął Andrzej First. Na krakowskim cmentarzu Batowice, Andrzeja żegnało ponad 3000 osób.

Wszyscy, którzy go znali, są zgodni co do tego, że odszedł wspaniały człowiek. Swoją pasje życiową, kick boxingiem, potrafił zarazić wielu ludzi, był dla nich wzorem postępowania. Andrzej był, co warto podkreślić przede wszystkim sportowcem i trenerem. Jego marzeniem było stworzenie silnego kickboxerskiego klubu, którym mógłby wychowywać młodzież, wpajać jej zasady prawdziwej sztuki walki. Powoli wcielał to marzenie w życie. W 1994 roku założył Krakowską Szkołę Sportową SMOK. Mimo tak krótkiego okresu działalności jego podopieczni odnosili sukcesy w kraju i za granicą. 

Andrzejowi Firstowi przyznano honorowy tytuł trenera roku w 1996r.

Andrzej First wychowywał zawodników w duchu niewykorzystywania swoich umiejętności. Słowa Andrzeja Firsta: "zawodnicy swoimi umiejętnościami mają popisywać się w ringu, ale nie na ulicy, w dyskotece. Kariera sportowa trwa krótko więc moi zawodnicy muszą myśleć o zdobyciu wykształcenia oraz zawodu!". W duchu tych słów i zasad Andrzeja Firsta do dnia dzisiejszego prowadzona jest Jego Szkoła KSS SMOK.

## Statut BKS SMOK ZABIERZÓW im. Andrzeja Firsta

STATUT BOKSERSKIEGO KLUBU SPORTOWEGO SMOK ZABIERZÓW IM. ANDRZEJA FIRSTA

ROZDZIAŁ I
Postanowienia ogólne

§ 1
Bokserski Klub Sportowy Smok Zabierzów im. Andrzeja Firsta zwany dalej stowarzyszeniem jest Stowarzyszeniem zarejestrowanym i posiadającym osobowość prawną, mającym na celu rozwijanie i propagowanie inicjatyw, postaw i działań sprzyjających krzewieniu kultury fizycznej i sportu.
§ 2
1.	Siedzibą Stowarzyszenia jest Zabierzów.
2.	Stowarzyszenie ma prawo używania pieczęci, odznak organizacyjnych, posiadania sztandaru i stosowanych na prawie wyłączności barw Stowarzyszenia - ustalonych przez jego władze.
§ 3
1.	Stowarzyszenie działa na podstawie przepisów ustawy Prawo o Stowarzyszeniach, ustawa o kulturze fizycznej, niniejszego Statutu, oraz przepisów powszechnie obowiązującego prawa.
2.	Stowarzyszenie opiera swoją działalność przede wszystkim na pracy społecznej swych członków, lecz doprowadzenia swych spraw ma prawo zatrudnienia współpracowników za wynagrodzeniem.
§ 4
Stowarzyszenie może być członkiem krajowych i międzynarodowych organizacji o podobnym celu działania.
§ 5
1.	Dla właściwego realizowania swych celów Stowarzyszenie obejmuje swoim działaniem obszar województwa małopolskiego.
2.	W przypadku, gdy wymaga tego realizacja celów statutowych, Stowarzyszenie może prowadzić działalność także poza granicami kraju zgodnie z obowiązującym porządkiem prawnym.
§ 6
Czas trwania Stowarzyszenia jest nieograniczony.



ROZDZIAŁ II
Cel i środki działania

§ 7
Stowarzyszenie prowadzi działalność sportową, oświatową i wychowawczą w celu:
1)	rozwijania w społeczeństwie edukacji i kultury fizycznej,
2)	kształtowania u członków Stowarzyszenia wysokich wartości moralnych, postaw patriotycznych i obywatelskich,
3)	zapewnienia dzieciom, młodzieży i osobom dorosłym odpowiedniego rozwoju fizycznego poprzez udział w sporcie kwalifikowanym.
§ 8
Dla osiągnięcia celów Stowarzyszenie:
1)	organizuje szkolenia i zawody sportowe,
2)	organizuje imprezy sportowe, bierze czynny udział w imprezach sportowych, krajowych i zagranicznych,
3)	propaguje wśród społeczeństwa kulturę fizyczną i sportową oraz fundamentalne zasady etyczne,
4)	współpracuje ze szkołami i placówkami oświatowymi oraz z organizacjami społecznymi, władzami państwowymi, samorządowymi, wojskowymi i kościelnymi,
5)	wydaje materiały szkoleniowe, biuletyny i inne materiały informacyjne,
6)	buduje, podnajmuje, dzierżawi, utrzymuje i rozbudowuje obiekty i urządzenia sportowe,
7)	podejmuje inne środki i przedsięwzięcia dla realizacji swych celów statutowych.

ROZDZIAŁ III
Członkowie Stowarzyszenia - prawa i obowiązki

§ 9
Stowarzyszenie posiada:
1)	członków zwyczajnych,
2)	członków honorowych,
3)	członków wspierających,
4)	uczestników.


§ 10
1.	Członkiem zwyczajnym może być każdy obywatel RP posiadający pełną zdolność do czynności prawnych, a także obcokrajowiec nawet nie posiadający stałego miejsca zamieszkania na terytorium RP, który:
1)	po zapoznaniu się z treścią niniejszego Statutu wniesie do Zarządu Stowarzyszenia pisemną deklarację członkowską,
2)	zostanie przyjęty przez Zarząd, od którego decyzji w tej sprawie nie służy żaden środek odwoławczy,
3)	uiści wpisowe ustalone przez Stowarzyszenie.
§ 11
1.	Członkiem honorowym może zostać osoba fizyczna, która położyła szczególne zasługi dla rozwoju Stowarzyszenia. 
2.	Członek honorowy posiada wszystkie prawa członka zwyczajnego.
3.	Godność członka honorowego nadaje Walne Zgromadzenie na wniosek Zarządu Stowarzyszenia.
4.	Pozbawienie godności członkostwa honorowego następuje w drodze uchwały Walnego Zgromadzenia na wniosek Zarządu Stowarzyszenia.
§ 12
1.	Członkiem wspierającym może być osoba fizyczna lub prawna krajowa lub zagraniczna pragnąca wspierać statutową działalność Stowarzyszenia.
2.	Członek wspierający będący osobą prawną działa w Stowarzyszeniu za pośrednictwem swojego przedstawiciela.
3.	Formę i rodzaj wspierania członek wspierający ustala z Zarządem Stowarzyszenia.
4.	Członek wspierający posiada prawa i obowiązki członka zwyczajnego, z wyjątkiem biernego prawa wyborczego.
§ 13
1.	Osoby niepełnoletnie, które spełniają warunki wymienione w §10 i przedstawią ponadto pisemną zgodę rodziców lub przedstawicieli ustawowych mogą być uczestnikami.
2.	Uczestnik posiada prawa i obowiązki członka zwyczajnego za wyjątkiem czynnego i biernego prawa wyborczego.
3.	Z chwilą osiągnięcia pełnoletniości uczestnik staje się członkiem zwyczajnym Stowarzyszenia, po uzyskaniu pozytywnej opinii w formie uchwały Zarządu.
§ 14
Członek zwyczajny ma prawo:
1)	wybierać i być wybieranym do Władz Stowarzyszenia,
2)	uczestniczyć w zebraniach Stowarzyszenia i jego sekcji,
3)	nosić odznakę Stowarzyszenia,
4)	wysuwać pisemne postulaty i wnioski wobec Władz Stowarzyszenia,
5)	reprezentować barwy Stowarzyszenia w imprezach sportowych,
6)	korzystać z urządzeń, obiektów, lokali i sprzętu Stowarzyszenia w granicach obowiązujących regulaminów i uchwał Stowarzyszenia.

§ 15
Członkowie wspierający mają prawo do korzystania z wszelkich ulg i ułatwień przyznanych im przez Zarząd. 
§ 16
Do obowiązków zwyczajnych i uczestników Stowarzyszenia należy:
1)	branie czynnego udziału w pracach Stowarzyszenia,
2)	przestrzeganie postanowień Statutu Stowarzyszenia, regulaminów i uchwał władz Stowarzyszenia,
3)	regularne opłacanie składek członkowskich,
4)	dbanie o stałe podnoszenie swego poziomu sportowego i etycznego,
5)	ochrona mienia Stowarzyszenia,
6)	dbanie o prestiż i godne reprezentowanie barw Stowarzyszenia.
§ 17
Do obowiązków członków wspierających należy:
1)	terminowe wywiązanie się z uzgodnionych z Zarządem zobowiązań,
2)	przyczynianie się do realizacji celów statutowych Stowarzyszenia.
§ 18
1.	Członkostwo Stowarzyszenia ustaje na skutek:
1)	wystąpienia zgłoszonego na piśmie Zarządowi Stowarzyszenia na trzy miesiące naprzód, po uregulowaniu zobowiązań podjętych wobec Stowarzyszenia,
2)	wykluczenia ze Stowarzyszenia decyzją Zarządu, która może nastąpić w przypadku:
I.  działania na szkodę Stowarzyszenia, nieprzestrzegania postanowień Statutu i regulaminów,
II. nieopłacenia składek członkowskich przez okres trzech miesięcy lub niewywiązywania się ze swych zobowiązań,
3)	śmierci lub utraty zdolności do czynności prawnych,
4)	skreślenia uchwałą Zarządu z powodu utraty osobowości prawnej,
5)	zwolnienia udzielonego przez Polski Związek Boksu na podstawie przepisów ustalonych przez Ministerstwo Sportu i Turystyki w przedmiocie zmiany barw klubowych przez zawodników.
2.	Od uchwały Zarządu w przedmiocie wykluczenia ze Stowarzyszenia przysługuje prawo pisemnego odwołania się do Walnego Zgromadzenia w ciągu 7 dni od daty otrzymania zawiadomienia.
3.	Zwolnienie, o którym mowa w §18ust. 1pkt. 5) może być udzielone po uregulowaniu zobowiązań przyjętych wobec Stowarzyszenia.
ROZDZIAŁ IV
Władze Stowarzyszenia
§ 19
1.	Władzami Stowarzyszenia są:
1)	Walne Zgromadzenie,
2)	Zarząd Stowarzyszenia,
3)	Komisja Rewizyjna,
2.	Kadencja władz trwa cztery lata.

§ 20
1.	Walne Zgromadzenie jest najwyższą władzą uchwałodawczą Stowarzyszenia.
2.	W przypadku przekroczenia przez Stowarzyszenie liczby 50 członków udział w Walnym Zgromadzeniu następuje za pośrednictwem delegatów wybieranych w głosowaniu tajnym lub jawnym przez zebrania sprawozdawczo-wyborcze sekcji.
3.	Ilość delegatów w stosunku do ogólnego stanu członków zwyczajnych uchwala każdorazowo Zarząd Stowarzyszenia przed Walnym Zgromadzeniem.
4.	Walne Zgromadzenie zwołuje Zarząd Stowarzyszenia, zawiadamiając o terminie, miejscu i planowanym porządku co najmniej 10 dni przed zebraniem.

§ 21
Walne Zgromadzenia mogą być zwyczajne lub nadzwyczajne. 
§ 22
Do kompetencji Walnego Zgromadzenia należy:
1)	wybór i odwoływanie członków Władz Stowarzyszenia,
2)	rozpatrywanie i zatwierdzanie sprawozdań i wniosków Zarządu i Komisji Rewizyjnej, podejmowanie w związku z tym uchwał i udzielanie absolutorium ustępującemu Zarządowi,
3)	uchwalanie zmian w Statucie Stowarzyszenia,
4)	uchwalenie planów działalności Stowarzyszenia i wytycznych do prac Zarządu,
5)	uchwalenie regulaminu Zarządu i Komisji Rewizyjnej,
6)	podejmowanie uchwał o likwidacji Stowarzyszenia,
7)	nadawanie tytułu członka honorowego Stowarzyszenia na wniosek Zarządu Stowarzyszenia,
8)	ustalania wysokości składek członkowskich i wpisowego z możliwością udzielenia w tym zakresie pełnomocnictwa Zarządowi,
9)	rozpatrywanie odwołań od decyzji Zarządu i innych sprawach wniesionych przez władze Stowarzyszenia,
10)	rozpatrywanie pisemnych wniosków zgłoszonych przez członków Stowarzyszenia i podejmowanie uchwał, co do sposobu ich załatwienia.
§ 23
Uchwały Walnego Zgromadzenia zapadają zwykłą większością głosów przy obecności, co najmniej 2 uprawnionych do głosowania za wyjątkiem spraw uregulowanych odmiennie w niniejszym Statucie. Walne Zgromadzenie zwołane w drugim terminie nie wymaga ww. quorum.

§ 24
1.	Nadzwyczajne Walne Zgromadzenie może być zwołane, w każdym czasie z inicjatywy Zarządu Stowarzyszenia, oraz na pisemne żądanie Komisji Rewizyjnej lub co najmniej 3 członków Stowarzyszenia.
2.	Przedmiotem obrad Nadzwyczajnego Walnego Zgromadzenia zwołanego na żądanie mogą być wyłącznie sprawy, dla których załatwienia zostało ono zwołane. Nadzwyczajne Walne Zgromadzenie winno być zwołane nie później niż w terminie 30 dni od daty wystąpienia o jego zwołanie.

§ 25
1.	Zarząd Stowarzyszenia jest najwyższą władzą wykonawczą Stowarzyszenia i składa się z 4 osób, w tym: Prezesa, V-ce Prezesa, Skarbnika i Sekretarza.
2.	Na czele Zarządu stoi Prezes, kierując jego pracami i przewodnicząc obradom z możliwością udzielania zastępstwa w tym zakresie.

§ 26
1. Zarząd jest organem wykonawczym Stowarzyszenia, a w jego skład wchodzi  4 członków: tj. Prezes, Wiceprezes, Sekretarz i Skarbnik.
§ 27
1.	Do kompetencji Zarządu Stowarzyszenia należy:
1)	kierowanie pracami Stowarzyszenia,
2)	podejmowanie decyzji dotyczących działalności gospodarczej Stowarzyszenia,
3)	reprezentowanie Stowarzyszenia na zewnątrz i działanie w jego imieniu,
4)	realizacja planu działania uchwalonego przez Walne Zgromadzenie,
5)	zarządzanie majątkiem Stowarzyszenia oraz ponoszenie odpowiedzialności za gospodarkę finansową, uchwalanie i zatwierdzanie bilansu,
6)	uchwalanie okresowych planów działalności,
7)	uchwalanie regulaminów wewnętrznych,
8)	podejmowanie uchwał w sprawie przystąpienia Stowarzyszenia do organizacji sportowych krajowych i zagranicznych,
9)	przyjmowanie i skreślanie członków i uczestników Stowarzyszenia za wyjątkiem członka honorowego,
10)	zwoływanie Walnych Zgromadzeń,
11)	powoływanie i likwidacja sekcji sportowych i nadzorowanie ich działalności,
12)	powoływanie społecznych organów opiniodawczo-doradczych Zarządu i określenie ich zakresu działania w ramach regulaminu ustalonego przez Zarząd,
13)	ustalanie wysokości opłat za zajęcia oraz wysokości składek i wpisowego z upoważnienia Walnego Zgromadzenia.
2.	Posiedzenia Zarządu odbywają się co najmniej raz na trzy miesiące. Uchwały Zarządu zapadają zwykłą większością głosów. W przypadku równości głosów decyduje głos Prezesa.
3.	W posiedzeniach Zarządu mogą brać udział z głosem doradczym: przedstawiciel Komisji Rewizyjnej oraz inne osoby zaproszone przez członków Zarządu.
§ 28
1.	W przypadku zaistnienia wakatu w składzie Zarządu, przysługuje mu prawo dokooptowania w skład Zarządu nowych członków w ilości nieprzekraczającej 1 składu Zarządu.
2.	Odwołanie Zarządu w trakcie kadencji może nastąpić większością 3 głosów Walnego Zgromadzenia przy obecności 2/3 uprawnionych do głosowania, bez względu na termin Walnego Zgromadzenia.
3.	W trakcie kadencji Prezesowi przysługuje prawo wyznaczania na czas określony swego Zastępcy, nawet z poza Składu Zarządu, który będzie pełnił obowiązki Prezesa.
4.	Na wypadek śmierci, ustąpienia z urzędu lub trwałej niemożliwości pełnienia swych obowiązków Prezesa ma prawo w formie dowolnej, wyznaczyć swego Następcę, który po zaistnieniu skutku obejmuje urząd Prezesa na okres lat czterech.
5.	Po wygaśnięciu kadencji, Prezesowi przysługuje prawo wyznaczenia swego kandydata na urząd Prezesa, i wówczas gdy Walne Zgromadzenie wybierze innego, ustępujący Zarząd zwoła niezwłocznie referendum wśród wszystkich członków Stowarzyszenia - poddając pod głosowanie tylko te dwie kandydatury - którzy większością 2/3 głosów, jeśli weźmie w nim udział 3 uprawnionych do głosowania, mogą wybrać Prezesa ustalonego przez Walne Zgromadzenie; w przeciwnym razie urząd Prezesa obejmuje kandydat wyznaczony przez dotychczasowego Prezesa.
§ 29
1.	Komisja Rewizyjna składa się z trzech członków ( Prezesa Komisji Rewizyjnej, Wiceprezesa i Członka), którzy ukonstytuują się w swym gronie.
2.	Członkowie Komisji Rewizyjnej mogą wchodzić w skład innych statutowych organów Stowarzyszenia, z wyjątkiem Zarządu Stowarzyszenia.
3.	Członkowie Komisji Rewizyjnej mogą brać udział z głosem doradczym w posiedzeniach Zarządu Stowarzyszenia.
4.	Uchwały Komisji Rewizyjnej, podejmowane są w głosowaniu jawnym, zapadają zwykłą większością głosów w obecności wszystkich członków Komisji.
5.	W przypadku zaistnienia wakatu w trakcie kadencji, pozostałym przysługuje prawo kooptacji 1 członka Komisji.
§ 30
Do zadań Komisji Rewizyjnej należy:
1)	kontrola całokształtu działalności Stowarzyszenia ze szczególnym uwzględnieniem działalności finansowo - gospodarczej,
2)	składanie sprawozdań Walnemu Zgromadzeniu o gospodarce Stowarzyszenia i stawianie Walnemu Zgromadzeniu wniosków w przedmiocie absolutorium dla ustępującego Zarządu,
3)	kontrola opłacania składek członkowskich oraz wpisowego,
4)	inicjowanie zwołania Nadzwyczajnego Walnego Zgromadzenia, wyłącznie jednomyślną uchwałą wszystkich członków Komisji Rewizyjnej,
5)	kontrola działalności sekcji.

ROZDZIAŁ V
Sekcje sportowe

§ 31
Zarząd Stowarzyszenia powołuje sekcje sportowe, określając ich zakres i sfery działań, kwalifikacje członków i uczestników oraz miejsce siedziby. 

§ 32
Władzami sekcji są:
1)	Walne Zebranie członków sekcji,
2)	Zarząd sekcji.
§ 33
1.	Walne Zebranie sekcji zbiera się raz w roku. Nadzwyczajne Zebranie sekcji może być zwołane na polecenie Zarządu Stowarzyszenia albo na wniosek Komisji Rewizyjnej Stowarzyszenia z inicjatywy Zarządu Sekcji lub na żądanie 1/3 liczby członków sekcji.
2.	Członkowie Zarządu Stowarzyszenia mają prawo uczestniczyć w Walnych Zebraniach sekcji z głosem stanowiącym, zaś Komisji Rewizyjnej z głosem doradczym. 


§ 34
Walne Zebranie sekcji sportowej:
1)	wybiera i odwołuje Zarząd sekcji i samorząd Zawodniczy,
2)	ustala plan działania sekcji,
3)	uchwala wnioski kierowane do Zarządu Stowarzyszenia.
§ 35
1.	Zarząd sekcji składa się z kierownika sekcji, jednego zastępcy, sekretarza i kapitana sportowego. Zarząd sekcji wybierany jest na okres 4 lat.
2.	Odwołanie Zarządu sekcji lub jego członka w trakcie kadencji wymaga zatwierdzenia przez Zarząd Stowarzyszenia.
§ 36
Zarząd Sekcji:
1)	kieruje działalnością sekcji,
2)	realizuje plany ustalane przez Walne Zebranie sekcji, uchwały i polecenia Zarządu Stowarzyszenia,
3)	podejmuje decyzję w sprawach sekcji nie zastrzeżone do kompetencji innych organów sekcji lub Stowarzyszenia,
4)	przedkłada sprawozdania ze swej działalności Zarządowi Stowarzyszenia.

§ 37
Sekcje sportowe oraz ich Zarządy działają zgodnie z regulaminem i wytycznymi działania uchwalonymi przez Zarząd Stowarzyszenia, które są dla nich bezwzględnie wiążące. 
§38
Do zadań Samorządu Zawodniczego należy:
1)	realizacja Uchwał i decyzji władz Stowarzyszenia w zakresie działalności wychowawczej i kulturalnej,
2)	współudział w sprawie przyznawania nagród i pomocy bytowej dla zawodników,
3)	współudział w opiniowaniu planów pracy Zarządu Stowarzyszenia.

§ 39
Zarząd Stowarzyszenia ma prawo rozwiązania sekcji oraz uchylania uchwał Zarządu sekcji i ich Walnych zebrań, jeśli uzna je za sprzeczne z ideą i celami Stowarzyszenia. 


ROZDZIAŁ VI
Majątek, fundusze i rachunkowość.

§ 40
Majątek Stowarzyszenia stanowią: nieruchomości, fundusze, ruchomości.
§ 41
1.	Na fundusze Stowarzyszenia składają się:
1)	wpisowe,
2)	składki członkowskie,
3)	opłaty za zajęcia,
4)	dotacje, subwencje, darowizny, spadki, dochody z nieruchomości i ruchomości będących w posiadaniu Stowarzyszenia,
5)	dochody z imprez sportowych.
2.	Stowarzyszenie prowadzi rachunkowość według obowiązujących przepisów prawa. Formy i tryb prowadzenia rachunkowości określa Zarząd Stowarzyszenia. 

§ 42
1.	Zobowiązania majątkowe i finansowe w imieniu Stowarzyszenia podpisują Prezes lub dwóch członków  Zarządu łącznie.
2.	Pisma wychodzące w imieniu Stowarzyszenia podpisuje Prezes lub upoważniony członek Zarządu.

ROZDZIAŁ VII
Zmiana Statutu, likwidacja Stowarzyszenia

§ 43
Walne Zgromadzenie uchwala zmiany w statucie większością 2/3 głosów przy obecności 2/3 liczby uprawnionych do głosowania. W drugim terminie ww. quorum nie obowiązuje, a uchwała zapada większością 1 obecnych, jeśli wniosek o nowelizację wpływa od Zarządu Stowarzyszenia.
§ 44
Uchwałę w sprawie likwidacji Stowarzyszenia podejmuje Walne Zgromadzenie większością 2/3 liczby uprawnionych do głosowania.

§ 45
W razie rozwiązania Stowarzyszenia Walne Zgromadzenie powołuje Komisję Likwidacyjną oraz podejmuje uchwałę o przeznaczeniu majątku. 
§ 46
W razie rozwiązania Stowarzyszenia na podstawie własnej uchwały likwidatorem Stowarzyszenia jest prezes lub upoważniony członek jego Zarządu.

GRZEGORZ ZBROJA

GRZEGORZ MAJCHER

KAROLINA MAJCHER

LUCYNA ZAWODNY

ANGNIESZKA ZAWODNY-ZBROJA

ANIELA ZBROJA

STANISŁAW ZBROJA


## Zarząd 

* GRZEGORZ ZBROJA - PREZES ZARZĄDU
* GRZEGORZ MAJCHER -  WICEPREZES ZARZĄDU 
* KAROLINA MAJCHER – SEKRETARZ
* LUCYNA ZAWODNY – SKARBNIK
